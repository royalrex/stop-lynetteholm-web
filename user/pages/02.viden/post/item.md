---
title: By & Havns stærkt tvivlsomme forretningsmodel
date: '2021-09-23 12:43' 
published: true 
visible: true 
author: 'Per Henriksen' 
source: 'https://www.facebook.com/groups/stoplynetteholm/posts/3030476210553673/'
references:
  -  
    name: '[1] Lov om Metroselskabet I/S og Arealudviklingsselskabet I/S (L 158)'
    uri: 'https://www.ft.dk/samling/20061/lovforslag/l158/20061_l158_som_fremsat.htm'
  - 
    name: '[2] By & Havn har siden 2007 (gælds)finansieret infrastruktur for ca. 20 mia. kr.'
    uri: 'https://byoghavn.dk/om-by-havn/'
  - 
    name: '[3] Notat vedr. konsekvenserne for By & Havn, såfremt Amager Fælled kvarter ikke udvikles'
    uri: 'https://www.kk.dk/sites/default/files/edoc/f91ec555-f0ab-42d7-a4a8-e064829e2f40/8d689612-750c-46e5-a27b-e288923ab7d6/Attachments/16667833-20849894-1.PDF'
  - 
    name: '[4] Obligationsrenter'
    uri: 'https://finansdanmark.dk/tal-og-analyser/boligstatistik/obligationsrenter/'
  - 
    name: '[5] Udviklingen i pris pr. m2 for ejerlejligheder i København by'
    uri: 'https://www.boliga.dk/boligpriser/resultater?area=80001&type=1&data=0'
  - 
    name: '[6] Principaftale om metro til Ny Ellebjerg via Sydhavnen samt udbygning af Nordhavnen'
    uri: 'https://www.trm.dk/politiske-aftaler/2014/principaftale-om-metro-til-ny-ellebjerg-via-sydhavnen-samt-udbygning-af-nordhavnen/'
  - 
    name: '[7] Transportudvalget 2014-15, L 68 Bilag 1'
    uri: 'https://www.ft.dk/.../lovforslag/L68/bilag/1/1421312.pdf'
  - 
    name: '[8] Lov om ændring af lov om en Cityring og lov om Metroselskabet I/S og Udviklingsselskabet By & Havn I/S (L 68)'
    uri: 'https://www.ft.dk/samling/20141/lovforslag/l68/index.htm'
  - 
    name: '[9] Lov om anlæg af Lynetteholm'
    uri: 'https://www.ft.dk/ripdf/samling/20201/lovforslag/l220/20201_l220_som_fremsat.pdf'
  - 
    name: '[10] Regeringen anlægger en tre kvadratkilometer stor halvø i København, selv om der ifølge transportministeren er en teoretisk risiko for, at der aldrig bliver bygget så meget som et skur på den.'
    uri: 'https://politiken.dk/indland/kobenhavn/art8214959/%C2%BBDer-er-gr%C3%A6nser-for-hvor-l%C3%A6nge-vi-kan-tillade-os-at-vente%C2%AB'

---

By & Havn blev stiftet i 2007, ved at opdele Ørestadsselskabet i et
Metroselskab og i Arealudviklingsselskabet By & Havn som derefter skulle sælge byggegrunde i både Ørestaden og i
Københavns Havn (se kort). I 2007 var det forventningen at By & Havn ville være gældfrit i **2035**, med de i loven anvendte
forudsætninger [1]. 

## MEN SÅDAN SKULLE DET IKKE GÅ
I de efterfølgende år blev det politisk besluttet yderligere at belåne
By & Havn med op til 9,5 milliarder kr. - ud over den betydelige gæld som selskabet blev stiftet med (gammel metrogæld (
M1/M2) og en medfinansiering af metrocityringen (M3), se By & Havns egne beregninger [2]). Den betydelige overbelåning
af By & Havns ubebyggede arealer betød, at By & Havn ikke havde råd til at afskrive byggegrunden på Amager Fælled, da
lokalplanen for Ørestad Fælled kvarter (strandengen) blev opgivet politisk i 2017. Grunden var efter en uafhængig
valuar-vurdering prissat til af have en netto-værdi for By & Havn på 522 mio. kr. i 2017-regnskabet. Men den kraftige
politiske overbelåning af By & Havn betød, at den daværende direktør i By & Havn i 2016, Jens Kramer Mikkelsen, skrev
til Økonomiforvaltningen i København, at hvis By & Havn skulle kunne afdrage sin gæld, skulle selskabet populært sagt
”slå markedet” [3]. Det sidste er en metafor for at By & Havn skal have mulighed for at bygge trættere/højere, så der
kan presses flere etage-kvadratmeter ud af de resterende byggegrunde. Så på trods af, at By & Havn siden 2014 har været
begunstiget af historisk lave renter [4], hvilket både har betydet at rentebetalingen på By & Havns gæld har været
markant mindre, men også at indtægterne fra grundsalget har været markant større, da den lave rente medførte at de nye
bolig kunne sælges til højere priser - ikke mindst i København. Den gennemsnitlige kvadratmeterprisen på en
ejerlejlighed i København er derfor vokset fra: 26.474 kr./m2 i 2013 til foreløbig 50.898 kr./m2 i 2021 [5]. Den
historiske lære er sådan set ret klart. Folketinget vedtager ved lov at oprette en specifik Københavns gælds-facilitet (
By & Havn). I loven anvender der optimistiske forudsætninger. Men efterfølgende er det politisk for fristende at
overbelåne gældsopbevarings-faciliteten, når ny infrastruktur skal finansieres - fordi det på den korte bane (nogle
valgperioder) politisk er en gratis omgang. Problemet er, at når det bliver mere og mere åbenlyst, at dele af By & Havns
gæld er ubetalelig, sker der tre ting. 1) Man undersøger om den kommunale grundspekulation i tættere og højere byggeri
kan intensiveres, 2) man undersøger om der er ubebyggede grunde i byen – herunder grønne og måske fredede områder – der
kan bebygges og 3) først derefter overvejes det om kommunen og staten er nødt til at tilføre By & Havn ny egenkapital,
så selskabet bliver mindre økonomiske insolvent.   

**Det var præcist det forløb vi så omkring Amager Fælled !**  

Hvis ikke politikerne havde overbelånt By & Havn med op mod 9,5 mia. kr. - havde det ikke været noget stort problem af
afskrive byggegrundene på Amager Fælled i 2017 regnskabet. Men politikerne havde valgt at overbelånt By & Havn med op
mod 2,3 mia. kr. i forbindelse med finansieringen af Sydhavnsmetroen m.m. og prisen for det var at København overtog 40%
af statens gældsforpligtigelser i By & Havn i 2014 [6]. Finansministeriet påstod godt nok at 40% af By & Havn havde en
positiv nutidsværdi på 2 ¼ mia. kr. ved at tilbagediskontere By & Havn indtægter fra 2075 til 2014. Men det var rent fup
og svindel. Hvilket Rigsrevisionen gjorde opmærksom på i et usædvanligt høringssvar til anlægsloven [7]:
> I ”Bemærkninger til lovforslaget” er der angivet en værdi af By & Havn I/S i forbindelse med statens overdragelse af 
> 40 af sine 45 pct.s ejerandel til Københavns Kommune. Den samlede værdi af By & Havn I/S er sat til 5-6 mia. kr. 
> Oplysningerne om værdiansættelsen er baseret på beregninger af værdien af Ydre Nordhavn i et notat udarbejdet af et 
> konsulentfirma (Deloitte red). Rigsrevisionen har haft lejlighed til at gennemgå notatet, og skal bemærke, at det i 
> notatet pointeres, at der hverken ligger revision eller review til grund for notatet, og at notatet alene er 
> udarbejdet i forbindelse med gennemgangen af beregningsmodellen for en estimeret værdi af Ydre Nordhavn. 
> Rigsrevisionen kan endvidere konstatere, at notatet er udarbejdet før principaftalens indgåelse og dermed ikke 
> afspejler konsekvenserne af, at By & Havn I/S skal indskyde midler i forbindelse med Cityringens forgrening i 
> Sydhavnen. Rigsrevisionen har drøftet notatet med konsulentfirmaet og tilkendegivet, at der er usikkerheder forbundet 
> med værdiansættelsen. **Konsulentfirmaet har oplyst, at notatet ikke er udtryk for konsulentfirmaets vurdering af 
> værdiansættelsen af By & Havn I/S**, dvs. at det ikke har været en due diligence-opgave, men alene tjener til 
> belysning af, om den anvendte beregningsmodel for værdien af Ydre Nordhavn regner rigtigt. Herudover beskriver 
> konsulentfirmaet i notatet netop de usikkerheder, der er knyttet til de faktorer, der indgår i beregningsmodellen for 
> værdiansættelsen af Ydre Nordhavn. Påvirkningen af og usikkerhederne ved faktorerne fremgår af notatets talmateriale. 
> **Endelig skal det bemærkes, at konsulenthuset efter det oplyste ikke under de møder konsulenthuset havde med deltagelse
> af repræsentanter fra Transportministeriet, Finansministeriet, Københavns Kommune og ledelsen i By & Havn I/S blev 
> gjort bekendt med, at rapporten ville blive anvendt til værdiansættelse af By & Havn I/S til dagsværdi**. Hvis 
> konsulenthuset var blevet gjort bekendt hermed ville konsulenthuset efter det oplyste have gjort de involverede parter
> opmærksom på, at den udarbejdede rapport **ikke** var egnet til at danne grundlag for værdiansættelse af By & Havn I/S til
> dagsværdi. Det skyldes særligt, at der alene blev foretaget gennemgang af de i modellen anvendte forudsætninger for 
> beregning af dagsværdi af Ydre Nordhavn, **mens værdierne for den resterende del af By & Havn alene er oplyst af 
> ledelsen i By & Havn I/S.**

MEN denne sønderlemmende kritik af Finansminister Bjarne Corydons ikke eksisterende beslutningsgrundlag, fik ingen
konsekvenser. Et enigt Folketing havde ’stoppet vat i ørene’ og vedtog den 5. februar 2015 enstemmigt anlægsloven for
Sydhavnsmetroen m.m. [8]. 

# LYNETTEHOLM 
NU genopføres denne politisk farce så igen med Lynetteholm-projektet. Denne gang
foreligger der ikke noget anlægsbudget for det samlede projekt, ligesom det samlede projekt heller ikke endnu er blevet
miljøvurderet. De forventede anlægsomkostninger til etablering af jorddepotet Lynetteholm vurderes i lovbemærkningerne
til at beløber sig til omkring 2,5 mia. kr.. Men det var før stålpriserne for eksempel steg med 100% og By & Havn skal
indkøbe omkring 17.000 ton stål [9]. Indtægterne fra modtagelse af overskudsjord er endnu mere usikre og tvivlsomme og
da det handler om 80 mio. ton, er det ikke helt ligegyldig. I den næste fase skal By & Havn belåne byggegrundene på
Lynetteholm - grunde der i dag befinder sig på bunden af Øresund – for at gælds-finansiere en havnetunnel og en metro.
Belært af erfaring vil disse hypotetiske byggegrunde blive prissat højt og da der går 20-30 år før der er måske er nogle
grunde der kan sælges, er det også en gratis omgang - altså for de nuværende politikere. For at helgarderer, har
Transportminister Benny Engelbrecht udtalt, at det ikke kan udelukkes at der slet ikke sælges nogle grunde – det kan
være at der bare kommer til at går nogle får på Lynetteholm [10]. Se det er en interessant problemstilling, hvordan
belåner man nogle kommunale får på Lynetteholm – og hvordan bliver de 12,7 mia. kr. værd (By & Havns gældsramme i
Folketingets aftale om infrastrukturplan 2035, vedtaget den 28. juni 2021)? Men det går nok som det plejer, man vedtager
en lille salami-skive i Folketinget - på forkerte præmisser - og så vokser 'gælds-pølsen' sig bare større og større med
tiden, løsrevet fra det hypotetiske indtægtsgrundlag. Hvis det ikke er tilstrækkeligt at smide de ubetalte milliard
regninger i børneværelset, så må de parkeres hos børne-børnene, naturligvis pakket pænt ind i en politisk retorik om en
bæredygtig byudvikling og betalelige boliger i København både til børnene og børnebørnene (!)
